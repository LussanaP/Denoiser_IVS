La spettroscopia Raman è una delle tecniche più diffuse e versatili per lo studio della struttura della materia. Essa consiste nell’analisi dello spettro, in emissione o assorbimento, derivante dall’interazione tra radiazione elettromagnetica e un campione molecolare, dal quale si ricavano importanti caratteristiche fisico-chimiche, tra cui i modi vibrazionali normali.

La spettroscopia Raman, scoperta nel 1929, si basa originariamente su un fenomeno lineare spontaneo: un segnale elettromagnetico eccita la molecola in uno stato instabile, detto "virtuale", che successivamente decade emettendo un segnale che popola o depopola uno stato vibrazionale. Sebbene la spettroscopia Raman classica sia fondamentale per comprendere i fenomeni intermolecolari, presenta alcune limitazioni, superate grazie all’introduzione di tecniche Raman non lineari stimolate.

Le applicazioni di questa tecnica sono numerosissime e riguardano ambiti diversi, tra cui la chemioterapia, la biochimica e le indagini ambientali.

Riorganizzando opportunamente il setup sperimentale, è possibile ottenere risultati radicalmente diversi. Tra i lavori principali del gruppo di ricerca figurano approcci innovativi noti con le sigle ISRS e FSRS. A titolo di esempio, citiamo il progetto più recente, denominato 2D Pulses, che combina le tecniche ISRS e FSRS. Questo progetto si distingue per la capacità di ricostruire i modi vibrazionali delle molecole analizzate tramite una trasformata di Fourier discreta bidimensionale, da cui il nome.

L’obiettivo del progetto 2D Pulses, come anticipato, è il finanziamento dell’apparato sperimentale necessario a replicare l’esperimento ISRS descritto. Si tratta quindi di un’iniziativa a prevalente carattere sperimentale, ma con una forte componente teorica e computazionale. Il framework teorico adottato per interpretare i segnali si basa su fondamenti semiclassici, in particolare sullo sviluppo della matrice di densità e sull’evoluzione temporale descritta dal formalismo di Liouville. Per quanto riguarda l’aspetto computazionale, gli esperimenti svolti in laboratorio sono spesso accompagnati da simulazioni finalizzate a migliorarne la comprensione. Recentemente sono state integrate anche tecniche di intelligenza artificiale, che agevolano ulteriormente l’analisi, ad esempio in compiti di segmentazione, classificazione o riduzione del rumore.

Alla luce di quanto detto, si potrebbe pensare, all’interno del nostro progetto, di affiancare al lavoro sull’apparato sperimentale anche uno sviluppo mirato del comparto computazionale, potenziandolo e ampliandolo. Ad esempio, si potrebbe costruire simulazioni più potenti e realistiche, oppure implementare tecniche di intelligenza artificiale ancora inesplorate. Al momento, quest’ultima opzione sembra la più promettente, anche grazie alla grande quantità di materiale disponibile negli archivi online e facilmente applicabile agli esperimenti. Nel nostro lavoro di tesi, ad esempio, abbiamo ridotto diversi tipi di rumore presenti negli spettri IVS basandoci su uno studio inizialmente condotto su immagini RGB.